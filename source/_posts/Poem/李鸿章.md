---
title: 李鸿章
date: 2018-01-12 19:11:19
categories: 诗词历史
tags:
---

《二十自序》
蹉跎往事付东流，弹指光阴二十秋。青眼时邀名士赏，赤心聊为故人酬。
胸中自命真千古，世外浮沉只一沤。久愧蓬莱仙导客，簪花多在少年头。
　　
丈夫事业最当时，一误流光悔后迟。壮志不消三尺剑，奇才欲试万言诗。
闻鸡不觉身先舞，对镜方知颊有髭。昔日儿童今弱冠，浮生碌碌竟何为？
　　
《入都十首》
丈夫只手把吴钩，意气高于百尺楼；一万年来谁著史?八千里外觅封侯。
定将捷足随途骥，那有闲情逐水鸥!笑指泸沟桥畔月，几人从此到瀛洲?
　　
频年伏枥困红尘，悔煞驹光二十春；马足出群休恋栈，燕辞故垒更图新。
遍交海内知名士，去访京师有道人；即此可求文字益，胡为抑郁老吾身!
黄河泰岱势连天，俯看中流一点烟；此地尽能开眼界，远行不为好山川。
陆机入洛才名振，苏轼来游壮志坚；多谢咿唔穷达士，残年兀坐守遗编。
　　
回头往事竟成尘，我是东西南北身；白下沉酣三度梦，青山沦落十年人。
穷通有命无须卜，富贵何时乃济贫；角逐名场今已久，依然一幅旧儒巾。
　　
局促真如虱处裈，思乘春浪到龙门；许多同辈矜科第，已过年华付水源。
两字功名添热血，半生知已有殊恩；壮怀枨触闻鸡夜，记取秋风拭泪痕。
　　
桑于河上白云横，惟冀双亲旅舍平；回首昔曾勤课读，负心今尚未成名。
六年宦海持清节，千里家书促远行；直到明春花放日，人间乌鸟慰私情。
　　
一枕邯郸梦醒迟，蓬瀛虽远系人思；出山志在登鳌顶，何日身才入凤池?
诗酒未除名士习，公卿须称少年时；碧鸡金马寻常事，总要生来福命宜。
　　
一肩行李又吟囊，检点诗书喜欲狂；帆影波痕淮浦月，马蹄草色蓟门霜。
故人共赠王祥剑，荆女同持陆贾装；自愧长安居不易，翻教食指累高堂。
　　
骊歌缓缓度离筵，正与亲朋话别天；此去但教磨铁砚，再来唯望插金莲。
即今馆阁需才日，是我文章报国年；览镜苍苍犹未改，不应身世久迍邅。
　
一入都门便到家，征人北上日西斜；槐厅谬赴明经选，桂苑犹虚及第花。
世路恩仇收短剑，人情冷暖验笼纱；倘无驷马高车日，誓不重回故里车。
　　
《舟夜苦雨》
一月天何醉，四山云若痴。潮添积雨后，春到寒江迟。
梦觉客衾薄，灯昏邻笛悲。流年孤艇送，不觉鬓丝丝。
　　
《游鹿洞归途感赋》
鹿去台空屋数椽，置身就在阆风巅。孤筇螟踏烟中路，万壑春藏洞里天。
乱后诸生虚讲席，门前流水隔尘缘。低徊朱陆论心地，思使薪穷火不传。
　　
《临终诗》
劳劳车马未离鞍，临事方知一死难，三百年来商国步，八千里外吊民残。
秋风宝剑孤臣泪，落日旌旗大将坛。海外尘氛犹未息，诸君莫作等闲看。

《五绝》
楚材膺国运，腰背适时弯。反问诸夫子，何人敢学蛮？

